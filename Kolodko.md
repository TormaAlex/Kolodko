# Kolodko Mihály
![](https://stockholm.mfa.gov.hu/asset/view/131656/kicsi%20Kolodko%20%C3%A9s%20Nobel%20k%C3%A9zben.jpg)
![](https://kmmi.org.ua/uploads/images/hirek/2019_nyar-osz/kolodko.jpg)
![](https://img.hvg.hu/Img/4B5CE600-76FE-4FA2-AC62-7B04F6640281/5da5fccd-bbde-4c7a-9447-f6e964136a3e.jpg)
![](https://olyanjo.hu/wp-content/uploads/2022/01/Kolodko_Mihaly.jpg)
![](https://meglepetes.hu/uploads/2018/09/ZSL2331_-990x557.jpg)
![](https://encrypted-tbn0.gstatic.com/images?q=tbn:ANd9GcSScgL3VcGFw8o-kvX0JxBQOSGjrjs6dbSgSw&s)
![](https://i0.wp.com/vaci-naplo.hu/wp-content/uploads/2022/10/Kolodko-Mihaly-Otvenhatosok-tere-szobor-800.png?fit=800%2C445&ssl=1)
![](https://i.ytimg.com/vi/9Hn5HTdJAe8/hqdefault.jpg)
Kolodko Mihály (ukránul: Михайло Іванович Колодко, latin betűkkel: Mihajlo Ivanovics Kolodko, említik még: Mihail Kolodko, Mykhailo Kolodko neveken is), (Ungvár, Ukrán SZSZK, 1978 –) ukrán-magyar szobrászművész.
## Élete
Kolodko Ungváron született, anyai ágon magyar származású. Művészi irányú érdeklődése a középiskola elvégzése után, 1996-ban az Ungvári Erdélyi Béla Művészeti Szakközépiskolába vezette, majd 2002-ben diplomát szerzett a Lvivi Művészeti Akadémia szobrász szakán.

Alapvetően a monumentális szobrászat érdekelte, de ez a műfaj inkább a korai évekre, a Szovjetunió időszakára volt jellemző, ahol a nagy, csodálatot kiváltó alkotásokat kedvelték. Eleinte köztéri szobrokat készített, mivel tanulmányait a plein air művészet terén gyakorolta, egyéni és csoportos munkákban is. Legtöbb szobra Ungváron található, de miután 2017-ben áttelepült Magyarországra, itt is megjelentek alkotásai.
## Művészete
Kolodko véleménye szerint azok az idők már elmúltak, hogy egy szobor elkészítését központilag határozzák meg; teret kell engedni a művészek és az emberek érdeklődésének is. Így született meg például a 2010-ben Ungváron felállított Lámpagyújtogató szobor is, amely a város szülöttének, Kolja bácsinak alakját örökítette meg. A köztéri szobrok egy más dimenziója született meg azáltal, hogy rátalált a mostanában olyan sok embert érdeklő miniszobrok témájára, melyek szerinte ugyanolyan drámai erővel tudnak hatni a szemlélődőkre, mint az óriási alkotások.

Első apró alkotásai Ungvár utcáin jelentek meg, és eleinte vegyes fogadtatásra találtak; később, mikor már megszokottá váltak, az emberek megkedvelték őket. A kis méretű szobrok elkészítése onnan eredt, hogy a nagy méretben készülő szobrokat is először kis méretben kell elkészíteni. A művésznek nem mindig volt tervei megvalósításához megrendelője, és így anyagi fedezet híján, hogy ötletei ne vesszenek el, elkészítette őket kicsiben. Kolodko, amikor Budapestre költözött a családjával, először is a Főkukac szobrát készítette el, ungvári elődje mintájára. A 15 cm-es szobrocska a Bem rakpart 15. számú ház előtt helyezkedik el a felső rakpart mellvédjén. Kolodko kedvenc gyermekkori mesefigurája kelt életre a kis szoborban: azt szerette volna, ha gyermekei is úgy tekintenek rá, mint ő gyermekkorában. Számára azért is volt fontos ez a mesesorozat, mert nézése közben tanulta meg a magyar nyelvet.

Az apró szobrok hamar népszerűséget szereztek maguknak, olyannyira, hogy némelyiket többször is ellopták. Például a Mekk Elek szobornak már a második példánya van kint a téren; viccesen Mekk Elek 2.0-nak hívják a gerillaszoborként elhíresült alkotást. A gerillaszobrászat kifejezés onnan ered, hogy a szobrok engedély nélkül kerültek ki a közterekre, bár először nem is volt erre szabályzat.

Néhány művét ellátja saját szignójával is, ilyen például a Roskovics Ignác szobor, ahol az egész alakos szobor jobb kezében tartott ceruzán található meg a szignó [Kolodko], vagy a részeges római legionárius sisaktaréján olvasható a neve.
